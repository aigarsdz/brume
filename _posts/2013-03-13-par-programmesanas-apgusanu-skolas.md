---
layout: post
title: Par programmēšanas apgūšanu skolās
---

Es studēju programminženieriju nu jau 4 gadus. Aplikāciju izstrāde man nav tikai darbs un veids, kā nopelnīt naudu, tas ir mans hobijs, ar kuru esmu gatavs nodarboties pilnīgi bez maksas. Reizēm es varu tik ļoti aizrauties ar kādu problēmu kārtējā projektā, ka, meklējot risinājumu, notriecu visu dienu, aizmirstot par ēšanu, dzeršanu un citām mazsvarīgām lietām, un, manuprāt, tieši tas padara programmētāju (man gan vairāk tīk termins izstrādātājs) sava amata cienīgu, pat ja viņš nav profesionālis.

Pirms kāda laika par populāru tematu kļuva programmēšanas apgūšana skolās. Iespējams to tā kārtīgi iekustināja Igaunijas eksperiments, bet nu visapkārt diskutē par to, cik programmēšana ir noderīga prasme, cik ļoti tā palīdzētu attīstīt bērnu domāšanu, cik stipri mums trūkst šīs jomas speciālistu, un vispār izskatās, ka cilvēki to cenšas padarīt par risinājumu visām mūsu problēmām, kas mani nenormāli kaitina. Varbūt sākumā šķiet dīvaini to dzirdēt no programmētāja, bet ļaujiet man izskaidrot savu nostāju!

Es pats pirmo reizi saskāros ar programmešanu vidusskolā. Mums mācīja, kā izveidot elementāras aplikācijas Pascal valodā, bet tagad, kad kāds man jautā, kā es sāku visu šo padarīšanu, atbildu, ka programmēšanai pievērsos augstskolā. Kāpēc tā? Atbilde pavisam vienkārša - skolā apgūtās programmēšanas zināšanas man nedeva pilnīgi neko, un nu man tas viss jau sen kā ir aizmirsies.

Svarīgi paturēt prātā, ka tā ir skola. Tāpat kā lielākajai daļai skolēnu ir nospļauties uz sportu, rasēšanu, vizuālo mākslu vai mūziku, tāpat viņiem arī būs nospļauties uz programmešanu. Domājat, ka tādā veidā viņi attīstīs prasmes risināt problēmas? Nē, tādā veidā viņi uzzinās par lielisku interneta lapu, kas saucas Stack Overflow, kā arī tie daži indivīdi, kurus tiešām interesē programmēšana, tiks pie papildus ienākuma avotiem.

Tādi priekšmeti kā matemātika, latviešu valoda, literatūra, bioloģija un citi, kas ir bijuši programmā kopš laika gala, sniedz mums sabiedrībā nepieciešamas pamatzināšanas un vispārēju ieskatu apkārtējā pasaulē, bet programmēšana, tāpat kā zīmēšana vai sacerējuma rakstīšana, ir radošs process, kuru ir ļoti grūti pasniegt tā, lai bērniem rastos labāks ieskats tehnoloģiju pasaulē.

Es nevainoju savu skolotāju, bet būtība mūsu programmēšanas stundām bija pavisma vienkārša - tev pastāsta par kaut kādu valodas elementu, iedot uzdevumu un sagaida gatavu programmu. Pa lielam tas pats ir arī augstskolas programminženierijas kursā, tāpēc es stipri šaubos, ka, ieviešot programmēšanu no kādas 5. klases, pasniegšanas process, līdz ar to iegūtā vērtība, stipri atšķirtos. Ar ko tad augstskola tomēr izrādījās savādāka? Ar to, ka tur tiek pasniegts daudz plašāks informācijas spektrs, kur, programmēšana nemaz neieņem svarīgāko lomu.

Vai tas nozīmē, ka es esmu pret pastiprinātu tehnoloģiju apguvi skolās? Nekādā gadījumā. Esmu tikai un vienīgi par, bet es uzskatu, ka programmēšana nav pareizais veids, kā to īstenot. Tas, kas bērniem tiešām dotu plašākas zināšanas un prasmes, darbojoties ar informācijas tehnoloģijām, un sagatavotu potenciālos šos jomas pārstāvjus, ir tādi kursi kā datoru arhitektūra, datoru drošība un datoru tīkli. Ieskats aplikāciju izstrādē var tikt pasniegts arī bez konkrētas programmēšanas valodas un obligātas koda rakstīšanas. Sistēmu administrēšana un aplikāciju izstrāde ir daudz plašaka joma nekā tikai sausa koda drukāšana.

Īsumā sakot, es uzskatu, ka bērniem ir jārada priekšstats par informācijas tehnoloģijām, par to, kā tās tiek veidotas un kā darbojas, ir jāpiedāvā plašs tehnoloģiju spektrs, sākot ar CLI operētājsistēmām un pierasto Windows, līdz Unix tipa sistēmām, mobilajām platformām un web tehnoloģijām. Tie skolēni, kuriem šī lieta šķitīs saistoša, paši uzsāks programmēt un kļūs par daudz labākiem šī amata pārstāvjiem nekā tie, kuriem tas ir uzspiests, bet pārējie iegūs noderīgas zināšanas, ko izmantot turpmākā dzīvē visdažādākajās jomās, tāpēc beidziet apgalvot, ka katram ir jāapgūs programmēšana. Skatieties uz problēmu plašāk!