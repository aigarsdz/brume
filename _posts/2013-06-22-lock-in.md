---
layout: post
title: Lock-in
---

Šodien izlasīju par to, ka Canonical plāno integrēt visus Ubuntu lietotājiem pieejamos servisus zem Ubuntu One lietotāja profila, un atcerējos vienu domu, kas jau labi sen malās man pa galvu - lock-in jeb ekosistēmas piesaistes problēma.

Ar šo kaiti sirgst visi lielie tehnoloģiju uzņēmumi - Microsoft, Apple, Google -, un es esmu sācis uztraukties, ka tā varētu piemesties arī Canonical. Visizteiktākie slimības simptomi noteikti ir Apple kompānijai, jo viņu ekosistēma ir gandrīz pilnībā noslēgta un nepieejama lietotājiem, kas ir ārpus tās robežām, bet tiem, kas dzīvojas iekšpus, manevrēt starp citām platformām ir visnotaļ sarežģīti.

Google ar to visu sokas vieglāk, un Microsoft ir otrā bēdīgākā situācija. Ja esat lasījuši aidzis.lv blogu, kurš nu ir pārtapis par [Semikolu](http://semikols.lv "sem;kols"), zināsiet, ka marta mēnesī es nomainīju Windows 8 uz Ubuntu 13.04, un, ak mans dievs, cik nervu šūnu aizgāja bojā šī procesa rezultātā! Ubuntu ir lieliska operētājsistēma, un darboties ar to ir tīrais prieks, bet problēma tāda, ka es esmu labi dziļi iedzīvojies Microsoft ekosistēmā, un vienīgais, ko tu vari paķert no tās līdzi uz Linux (neskaitot Azure rīkus), ir Skype.

Labas platformas ekosistēmas uzturēšana ir ļoti svarīga un ievērojami uzlabo lietotāja pieredzi, bet, tiklīdz mēs nonākam līdz lock-in, tā viss sāk jukt un brukt.

Vienā no [Talk Mobile 2013](http://www.androidcentral.com/talk-mobile/what-will-it-take-to-get-every-app-on-every-platform-talk-mobile) epizodēm iet runa par to, kas būtu nepieciešams, lai visas aplikācijas būtu pieejamas uz visām mobilajām platformām.

> There are three ways to select your smartphone experience: by carrier, by device, and by apps. Choosing by carrier places the quality of your cellular service first, whereas making a decision based on the device means you're after a specific platform experience and hardware features. But choosing by apps can be trickier.

To var vispārināt un pajautāt: "Kas būtu nepieciešams, lai vienas platformas lietotāju iespējas būtu pieejamas uz visām platformām?" Es teiktu, ka uzņēmumiem būtu jāpārstāj uztraukties par lietotāju ieslēgšanu savā ekosistēmā, bet jāsāk domāt par platformas uzlabošanu jaunu lietotāju piesaistei. Kas notiktu, ja Microsoft Office pēkšņi kļūtu pieejams uz Linux? Daudzi noteikti teiks, ka cilvēki pārstātu lietot Windows. Es saku, ka daži tiešām nomainītu operētājsistēmu, toties viņi lietotu Office, kas maksā vairāk nekā tā Windows 8 versija, ko visi sapirka vēl pagājušajā gadā (un jaunā vispār nāks par brīvu), turklāt kas zin, varbūt tie Linux lietotāji, kam kļūtu pieejama daļa no MS ekosistēmas, sāktu izskatīt Windows Phone kā lielisku variantu, jo pašlaik WP ar Linux īpaši labi neiet kopā. Par aplikāciju izstrādi nemaz nerunāsim.

Īsumā es gribu teikt, ka no lock-in jābēg kā no uguns, diemžēl visi lielie uzņēmumi cenšas to aizvien vairāk uzspiest saviem lietotājiem. Bēdīgi. Zaudējums kā lietotājiem tā arī šiem uzņēmumiem.